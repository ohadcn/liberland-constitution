# תקציר טיוטת החוקה של הרפובליקה החופשית של ליברלנד
תורגם ע"י יונתן אוקון.
> הערה: מסמך זה הוא עדיין בגדר טיוטה, זו אינה הגרסה הסופית של החוקה

> הערה: המסמך המקורי הוא הגרסה האנגלית, בכל מקרה של סתירה - הגרסה האנגלית היא הקובעת.

## המועצה
1. הסמכויות היחידות של הממשל:
א. הגנה על חיי ורכוש אזרחי ליברלנד מפני איומים (מבית ומחוץ).
ב. הפעלת בתי משפט.
ג. ניהול יחסי חוץ.
ד. הכרזה על מלחמה *להגנה על ליברלנד בלבד*.
ה. גיוס מליציה לוחמת למטרה זו בלבד.
ו. חקיקת חוקים בכדי לקיים מטרות אלו.
ז. גביית מס למטרות אלו.
2. לממשל אין סמכות להקצות חלק מהתקציב שלה למטרות כלכליות (הרחבה פיסקאלית) וחילוץ עסקים.
3. לממשל אין סמכות להכנס לגירעון. הוצאות הממשל יהיו מהכנסות הממשל בלבד.
4. כל חוק יכול להתבטל בוטו של אזרחי ליברלנד - אם בתוך 90 יום מרגע שהתקבל בבית המחוקקים 3% מהאזרחים חותמים על עצומה לביטול החוק, הוא עולה למשאל עם (אינטרנטי), ויבוטל במידה ויושג רוב לביטולו.
5. כל העלאה בעול המס יהיה חייב במשאל עם בתוך 90 יום מרגע שהתקבל בבית המחוקקים.
6. מבנה הממשל: המועצה של 20 אנשים שנבחרת בבחירות כלליות בכל 4 שנים (לא ניתן לכהן במועצה יותר מ-8 שנים). המועצה בוחרת קנסלור (ברוב של 11 חברים לפחות), והוא בונה את הקבינט (לא מחברי מועצה) - הרשות הפועלת.

## הקבינט
7. ניתן להכריז אי-אמון ולבטל את הקבינט אם יש רוב של 11 אנשי מועצה.
8. אם לא קיים קנסלור במשך 90 יום, יתרחשו בחירות כלליות למועצה.
9. בסמכות וחובת הקבינט:
א. לנהל באופן יומיומי את חובות המדינה ולאכוף את החוקים שהמועצה כוננה. -בהנתן שהם מתאימים לחוקה.
ב. לאסוף ולהקצות את תקציב המדינה, תוך שמקפידים לא לחרוג מההכנסות.
ג. הקבינט, בראשות הקנסלור יפקד על הצבא במקרה של מלחמה שהוכרזה ע"י המועצה.
ד. לנהל מדיניות חוץ ולקדם את האינטרסים של ליברלנד בעולם.
ה. לכרות בריתות עם גורמים אחרים, בכפוף להסכמה של לפחות 19 מחברי המועצה.
ו. לדווח למועצה בסוף כל שנה אזרחית על תמונת המצב במדינה ובמשרדי הקבינט.
10. הקבינט יורכב מהמשרדים הבאים:
א. משרד המשפטים
ב. משרד הפנים
ג. משרד הביטחון
ד. משרד החוץ
ה. משרד האוצר
11. *חובת* הקבינט היא לבטל חקיקה שעומדת בסתירה לחוקה.

## המערכת המשפטית
12. בתי המשפט יתחלקו לשלושה סוגים: אזרחי פלילי ובית משפט עליון.
13. כל השופטים הינם עצמאיים ולא ניתנים להחלפה או השעיה ע"י כל גורם אחר בממשל.
14. שר המשפטים ימנה ארבעה שופטי בית המשפט העליון, המינוי יהיה תקף עד לפרישתם (שלא ע"י גורם ממשלתי). השר עצמו יחשב לשופט בבית המשפט העליון.
15. בבית המשפט העליון יתקבלו החלטות במעמד חמשת השופטים וברוב בלבד.
16. פשעים פליליים יתבעו ע"י משרד התובע הכללי.
17. משפט באישום פלילי ישפט במעמד של שלושה שופטים וחבר מושבעים. המושבעים יקבעו את חפות או אשמת הנאשם בלבד.
18. משפטים אזרחיים ישפטו במעמד שלושה שופטים בלבד.
19. *חובת* בית המשפט העליון לבטל חקיקה שעומדת בסתירה לחוקה.

### מגילת הזכויות
מגילת הזכויות מחייבת את כל ענפי הממשל, ותקפות לכל אדם ללא תלות במוצא, גזע, מין, נטיה מינית וכדו'.
20. ראיה שהושגה באופן לא חוקי תוכל לשמש במשפט, אך ניתן יהיה לתבוע את מי שהשיג אותה.
21. חקיקה לעולם לא תחול באופן רטרואקטיבי.
22. לא יוגבל אדם לעשות בגופו וברכושו כל שירצה, ובלבד שאינו פוגע באחר - בין אם בתוקפנות אלימה או במרמה.
23. לא יתערב אדם או ארגון בחוזה וולנטרי בין צדדים בוגרים, כל עוד החוזה אינו מחייב תוקפנות כלפי אחרים.
24. לא תופר פרטיותו של אדם - בחיפוש או פלישה למאגרי מידע פרטיים (בין אם דיגטליים או פיזיים), ולא יוקפאו נכסיו של אדם - ללא צו ע"י מערכת המשפט ועד להשגת המטרה המוצהרת בצו בלבד. לא יוצא צו כנ"ל ללא עילה סבירה, ופירוט מדוייק של מטרת הצו והדרך שבה יוצא לפועל (מיקום, משך מעקב, שם האדם, תאריך וכו').
25. לא יחוקק חוק שיאפשר החרמת רכוש פרטי למען מטרות ציבוריות, ללא הסכמה של בעל הרכוש.
26. לא יחוקק חוק שיאפשר קיומם של פשעים חסרי קורבן.
27. לא תוגבל בחקיקה זכות ההתאגדות וההתכנסות הוולנטרית.
28. לא יוגבל בחקיקה חופש הביטוי - בכתב, בע"פ, במדיה, ביצירות אומנות וכדו'. לא יקדם החוק תפיסה דתית, תרבותית, אומנותית או מדעית ולא ינסה למנוע הפצתה.
29. לא יחוקק חוק שמאפשר עבדות, גיוס חובה וכל חובה שאינה בהסכמה פרט לחובת מושבעים.
30. לא יוגבלו בחקיקה זכות התנועה של אזרחים או מוצרים, בתוך המדינה או בין שטחה לשטח מדינות אחרות.
31. לא תוגבל בחקיקה הזכות להגנה עצמית, ובפרט הזכות לשאת נשק להגנה עצמית.
32. לא ייפה הממשל את כוחו לגופים שאינם חלק מהממשל (ואינם כפופים לחוקה).
33. לא יפוקח השימוש בחומרים כימיים כל עוד לא נעשה בהם שימוש לפגוע באחרים.
34. הממשל לא יתערב בחינוך והשכלה - בחקיקה, בפיקוח או בהקמת מערכים או סבסודם.
35. הממשל לא יתערב במוסד הנישואים.
36. לא יחוייב אדם בחוק בביטוח וחיסכון מכל סוג שהוא.

### זכויות הפרט
37. לכל אזרח בליברלנד תהיה הגישה לכל מידע הקשור להתנהלות ממשל ליברלנד, ובלבד שהמידע אינו מסווג, ומידע לא יוגדר "מסווג" אלא אם יש בכך צורך בטחוני ברור.
38. לא יוטלו קנסות עודפים ולא יוצבו ערבויות שחרור ממעצר.
39. לא יותרו עינויים ושיטות אכזריות להשגת מידע ע"י גורמים ממשלתיים; לא יערך ניסוי בבני אדם ללא הסכמתם הברורה.
40. לא יוגבלו זכויות פושעים מורשעים מעבר למה שנדרש בכדי להגן על הציבור, ולא יוחרם רכושם מעבר לנדרש לצורך פיצוי הקורבן וכיסוי עלויות המשפט.
41. לא ירדף אדם על כך שחשף מידע מסווג, אם הוכח כי אפילו חלק מהמידע מפליל אדם אחד או רבים מתוך פקידי הממשל שמעלו בתפקידם או הפרו את החוק.
42. בשום מצב לא תבוטל אזרחות של אדם ללא הסכמתו, ולא יגורש אדם משטחי המדינה ללא הסכמתו.
43. לא יוגבל אדם שהורשע בפשע מהבחרות למועצה; לא תופסק פעילותו של שופט בשל חשדות לפשע ללא אישור של השופט הראשי בבית המשפט העליון.
44. לנאשם בפשע יועמדו הזכויות הבאות:
א. למשפט פומבי ומהיר.
ב. למשפט בפני 12 מושבעים.
ג. להיות מיודע באישומים כנגדו.
ד. לתחקר עדים ולהכריחם להופיע בפני בית המשפט.
ה. לייעוץ משפטי בחינם.
ו. לזכות החפות - הנאשם יוכר כחף מפשע עד שתוכח אשמתו.
ז. לזכות לסרב להעיד כנגד עצמו.
45. לא יעצר, יורשע וישפט אדם שלא ע"י הרשות השופטת בהתאם לחוק.
46. אדם שהוכחה חפותו לאחר הרשעה ו/או ענישה יזכה לפיצוי מתאים.
47. לא יעצר אדם ליותר מ-24 שעות ללא צו; לא יוצא צו ללא עילה סבירה ולשם הגנת הציבור, ולא יוארך מעבר לזמן המינימלי ההכרחי להביא את האדם למשפט.
48. לא תוגבל הזכות של נאשם, בכל שלבי המשפט לתקשר עם מי שירצה.
49. מואשם שלא דובר אנגלית יקבל שירות תרגום בחינם.
50. לא יואשם אדם באותה עבירה יותר מפעם אחת, ללא תלות בגזר הדין שהתקבל.